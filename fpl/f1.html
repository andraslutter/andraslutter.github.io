<!DOCTYPE html>
<html lang="hu">
<head>
  <meta charset="utf-8">
  <title>Lazarus - mi micsoda?</title>
  <meta name="Author" content="Lutter András">
  <link rel="stylesheet" href="../main.css" />
</head>

<body>
	<div class="main">
		<h1>
			1. fejezet: Mi micsoda?
		</h1>
		<p>
		  Ebben a fejezetben megismerkedhetsz a fontosabb alapfogalmakkal és szereplőkkel.
    </p>
    <h2>Program és algoritmus</h2>
    <p>
       A <strong>programozás </strong>folyamata során egy feladatot lebontunk pontosan megfogalmazható lépésekre, vagyis elkészítjük a megoldás <strong>algoritmusát</strong>. Ezt az algoritmust azután olyan nyelven kell megfogalmaznunk, amelyet a számítógép megért. Ez a <strong>program</strong>. A programot a számítógép végrehajtja, más szóval <strong>lefuttatja</strong>. Az elkészített programot <strong>teszteljük</strong>, vagyis kipróbáljuk, működik-e, és azt csinálja-e, amit szeretnénk.<br />Az algoritmust valamely <strong>programozási nyelv</strong> szabályainak segítségével kódoljuk programmá. A programozási nyelveket azért fejlesztették ki, hogy ne kelljen a számítógép processzora által megérthető, ám az ember számára  nehezen felfogható gépi nyelven programoznunk. Az általunk megírt programot (<strong>forráskód</strong>) vagy egy <strong>fordítóprogram </strong>(compiler) fordítja le gépi nyelvre, vagy egy másik program, az <strong>interpreter </strong>értelmezi és hajtja végre utasításról utasításra.</p>
    <h2>A Pascal nyelv jellemzői</h2>
    <p>
        Nagyon sok programozási nyelv létezik, ezek között a feladat jellege, saját képességeink és céljaink alapján választhatunk. A Pascal nyelv ugyan kilóg a napjainkban elterjedten használt C-típusú nyelvek (C, C++, C#, Java, Javascript, PHP...) köréből, előnye viszont, hogy kifejezetten a progamozás tanulása/tanítása céljából hozta létre Niklaus Wirth.<br />A Pascal fordítós nyelv, tehát az általunk megírt Pascal nyelvű forráskódot egy fordítóprogram gépi kódra fordítja (ez Windows rendszeren többnyire egy futtatható .EXE fájl lesz). Sok Pascal fordító létezik, mi a Free Pascal fordítóval fogunk dolgozni, mivel ez ingyenes (sőt, szabadszoftver), és sok platformon elérhető (Windows, Linux, MacOS).<br />A programozáshoz tehát elegendő lenne egy egyszerű szövegszerkesztő (<strong>editor</strong>) a forrás elkészítéséhez, és a fordító. Azonban kényelmesebb az <strong>IDE</strong> (Integrated Developing Environment, Integrált Fejlesztői Környezet) használata. Ebben a fordító mellé kapunk egy editort, mely sokban segíti a kód áttekintését, valamint egy <strong>debuggert </strong>(hibakereső), mely a futás közben keletkező hibák helyét megmutatja a forrásban.<br />A <strong>Lazarus </strong>egy Free Pascalhoz készített IDE, mely lehetővé teszi a gyors alkalmazásfejlesztést (<strong>RAD</strong>, Rapid Application Development) úgy, hogy a kód egy részét elkészíti helyettünk. Negyedik generációs eszköz, a program egy részét grafikus felületen, egérműveletekkel létre tudjuk hozni. Alapja a <strong>Delphi </strong>fejlesztői környezet (mely azonban nem szabadszoftver), így a Delphihez készített dokumentációk nagy része használható a Lazarushoz.
    </p>
    <p>
      <a href="index.html">Tartalom</a>&nbsp;&nbsp;&nbsp;&nbsp;<a href="f2.html">Következő</a>
    </p>

	</div>
</body>
</html>